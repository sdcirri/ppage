Unix

Unix (registrato ufficialmente come UNIX) è un sistema operativo portabile di tipo proprietario
per computer inizialmente sviluppato da un gruppo di ricerca dei laboratori AT&T e Bell
Laboratories, nel quale figurarono sulle prime anche Ken Thompson e Dennis Ritchie.

Storicamente, è stato il sistema operativo maggiormente utilizzato su sistemi mainframe a
partire dagli anni settanta.





Unix è stato progettato nei Bell Laboratories (AT&T Corp.). Il primo sistema operativo
che può definirsi a tutti gli effetti come "Unix" fu sviluppato da Ken Thompson nel 1969 per
poter eseguire un programma chiamato "Space Travel", che simulava i movimenti del Sole e dei
pianeti, così come il movimento di una navicella spaziale che poteva atterrare in diversi luoghi.

Lo sviluppo di Unix si deve in parte a un progetto precedente, Multics, abbandonato ben presto
dalla direzione dei Bell Laboratories perché ritenuto troppo complesso.

Multics nacque con presupposti molto avanzati per l'epoca: in particolare, era un sistema
operativo in grado di supportare l'esecuzione di applicazioni in timesharing. Si scelse di
svilupparlo internamente, dato lo scarso supporto che l'allora produttore di computer dava a
questo aspetto. Si chiamava BESYS il sistema operativo che veniva montato di default sulle
macchine, e si trattava più che altro di una semplice estensione dell'hardware. BESYS richiedeva
un massiccio intervento manuale da parte degli operatori: ogni sequenza di operazioni doveva
essere caricata dall'uomo, con grande spreco di tempo.
